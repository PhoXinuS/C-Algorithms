Wzdłuż autostrady, którą możemy sobie wyobrazić jako linię prostą, rozmieszczonych jest n moteli. Motele numerujemy od 1 do n kolejno wzdłuż autostrady. Każdy z moteli należy do jakiejś sieci moteli, którą opisujemy liczbą z zakresu od 1 do n.

Bajtek powiedział Bitkowi, że w trakcie jazdy autostradą trzy razy zatrzymał się na noc w motelu, przy czym za każdym razem nocował w motelu innej sieci. Bitek zastanawia się, w jak dużych odstępach musiały znajdować się te trzy motele. Interesuje go najbliższa i najdalsza trójka moteli.

Formalnie, Bitek chciałby wyznaczyć trzy motele A, B, C położone w tej kolejności wzdłuż autostrady i należące do różnych sieci, dla których:

maksimum z odległości od A do B i od B do C jest jak najmniejsze (najbliższa trójka),
minimum z odległości od A do B i od B do C jest jak największe (najdalsza trójka).
Napisz program, który wczyta z stdin liczbę n moteli, a następnie opisy moteli w kolejności wzdłuż autostrady - dla każdego motelu jego numer sieci i odległość od początku autostrady - i wypisze na stdout dwie liczby - jak powyżej, maksimum z minimów odległości i minimum z maksimów odległości trzech moteli należących do różnych sieci. Jeśli Bajtek pomylił się i żadna trójka moteli różnych sieci nie występuje wzdłuż autostrady, obie liczby powinny być równe zeru. Dokładny format wejścia i wyjścia opisuje przykład poniżej (na końcach znajdują się końce linii).

Możesz założyć, że liczba moteli będzie dodatnia i nie przekroczy miliona, a wszystkie liczby na wejściu będą nieujemne i zmieszczą się w typie int. Może się tak zdarzyć, że kilka moteli znajduje się w tym samym punkcie autostrady, a nawet że Bajtek nocował w dwóch lub trzech takich motelach.

Na maksymalną punktację mogą liczyć tylko rozwiązania o liniowej złożoności czasowej. Rozwiązanie, które tylko jedną z dwóch wymaganych liczb wypisuje poprawnie, może uzyskać połowę punktów za zadanie.